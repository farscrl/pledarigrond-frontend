<h2>Agid</h2>

<h3>Tschertgar spert ed a moda nuncumplitgada</h3>
<p>Il Pledari Grond online permetta da chattar spert in pled.
  Cumenzai simplamain a scriver in pled en tudestg u en rumantsch ed ils
  resultats cumparan immediat. Vus na stuais gnanc scriver a fin il pled
  tschertgà e cliccar sin "tschertgar".</p>

<h3>Proponer novs pleds e novas expressiuns</h3>
<p>Vus pudais far propostas per novs pleds u novas expressiuns.
  Cliccai directamain en la trav giudim sin "far ina nova proposta", lura
  cumpara in formular, en il qual Vus pudais scriver Vossa proposta e far
  remartgas. Sch'ina tschertga n'ha dà nagins resultats, cumpara
  medemamain il buttun "far ina proposta". Cliccai sin quel per avrir in
  formular, en il qual Vus pudais medemamain scriver Vossas propostas e
  far remartgas.</p>

<h3>Proponer modificaziuns</h3>
<p>La redacziun dal Pledari Grond è engraziaivla, sche Vus la
  rendais attent a sbagls u inconsequenzas. Vus pudais proponer
  modificaziuns u correcturas cun il formular correspundent. Il buttun
  "modifitgar" vegn visibel, sche Vus giais cun il cursur da la mieur sur
  la glista da resultats. Cliccai sin quest buttun per avrir in formular.
  En il formular vesais Vus l'endataziun che Vus vulais curreger. Vus
  pudais scriver directamain en il champ. Cun cliccar sin il + pudais Vus
  activar dapli opziuns. Ina da quellas ha num "marcar novas propostas u
  modificaziuns". Activai quella cun la mieur e Vus vesais Vossa
  modificaziun en colur sura u sut l'endataziun existenta. Quella resta
  fin ch'il team da redacziun ha verifitgà ella.</p>

<h3>Ulteriuras opziuns</h3>
<p>Ulteriuras pussaivladads da tschertgar e funcziunalitads vesais
  Vus, sche Vus cliccais sin il +.</p>

<blockquote>
  <h4>Lingua</h4>
  Vus pudais activar "tudestg e rumantsch" u "tudestg-rumantsch" u
  "rumantsch-tudestg", tut segund sche Vus vulais tschertgar in pled u
  in'expressiun en tuttas duas parts da la banca da datas, mo en la part
  tudestga ubain mo en la part rumantscha.

  <h4>Pussaivladads da tschertgar</h4>
  Vus pudais tschertgar ils pleds en differentas modas tut tenor Voss
  basegn:
  <ul>
    <li><strong>normal: </strong> Il modus "normal" tschertga il pled
      endatà, tut las ulteriuras noziuns che cumenzan cun quest pled e tut
      las expressiuns che cuntegnan ina noziun che entschaiva cun quest
      pled (p.ex. cumpara era "vor Ort arbeiten", sche Vus avais endatà
      "arbeit").</li>
    <li><strong>dapertut: </strong> Il modus "dapertut" tschertga tut
      las noziuns che cuntegnan il pled u ils bustabs endatads en il champ
      da tschertgar. Cun quel modus pudais Vus pia era tschertgar modas da
      dir e locuziuns.</li>
    <li><strong>entschatta: </strong> Il modus "entschatta" tschertga
      tut ils pleds che entschaivan cun la noziun da tschertga.</li>
    <li><strong>finiziuns: </strong> Il modus "finiziuns" tschertga
      tut ils pleds che fineschan cun il pled u ils bustabs endatads en il
      champ da tschertgar.</li>
    <li><strong>exact: </strong> Il modus "exact" tschertga en la
      banca da datas exactamain il cuntegn endatà en il champ da
      tschertgar.</li>
  </ul>
  Sche Vus activais il quadret <strong>marcar il pled u
    l'expressiun che Vus tschertgais</strong>, vegnan marcads grass en ils
  resultats quels bustabs che Vus avais scrit en il champ da tschertgar.
  Quai facilitescha magari la survista en cas da blers resultats ubain
  expressiuns pli lungas. <br> Sche Vus activais il quadret <strong>marcar
    novas propostas u modificaziuns</strong>, vesais Vus, sch'in auter utilisader
  ha gia proponì da modifitgar in pled u in'expressiun che Vus vulevas
  gist modifitgar. La proposta cumpara lura en colur davant u suenter
  l'endataziun existenta e resta, fin ch'il team da redacziun ha
  verifitgà ella.
</blockquote>

<h3>La glista da resultats</h3>
<p>Ils resultats vegnan preschentads en ina glista cun duas
  colonnas. La glista mussa sisum il pled tschertgà ed en parantesas ils
  resultats visibels sin la pagina ed il dumber da las endataziuns
  chattadas. Sin mintga pagina cumparan maximalmain 15 resultats. Sch'ina
  tschertga dat dapli che 15 resultats, pudais Vus sfegliar enavant ed
  enavos sut la glista per guardar ils ulteriurs resultats. Suenter in
  substantiv cumpara en parantesas quadras er il genus dal pled (feminin,
  masculin, etc.). Davant mintga verb rumantsch che cumpara sulet stat
  l'icona V. Sche Vus cliccais sin quella, s'avra ina fanestra cun la
  conjugaziun cumpletta.</p>

<h3>Tge far, sche Vus na chattais betg in pled?</h3>
<p>Il sistem da retschertga dal Pledari Grond online tschertga in u
  plirs pleds che paran da correspunder a quai che Vus avais endatà.
  Eventualmain na correspundan quels dentant tuttina betg a quai che Vus
  tschertgais. Tge far, sche Vus na chattais betg in pled?</p>

<blockquote>
  <h4>Verifitgar l'ortografia</h4>
  <ul>
    <li>Avais Vus scrit correctamain il pled rumantsch / il pled
      tudestg?</li>
    <li><strong>Attenziun: </strong>Il Pledari Grond online
      enconuscha mo l'ortografia dal rumantsch grischun resp. dal tudestg
      da scrittira! Tut las furmas idiomaticas e dialectalas tant dal
      rumantsch sco dal tudestg na sa il program da tschertgar betg
      identifitgar.</li>
    <li>Utilisai cun endatar pleds tudestgs ils bustabs ä, ö ed ü
      (betg: ae, oe, ue), endatai pia: ändern, öffnen, Bemühung (betg:
      aendern, oeffnen, Bemuehung).</li>
  </ul>

  <h4>Verifitgar la lingua − avais Vus activà la dretga lingua da
    partenza?</h4>
  <ul>
    <li>Vus tschertgais ubain in pled rumantsch u in pled tudestg:
      activai "tudestg e rumantsch".</li>
    <li>Vus tschertgais la translaziun tudestga d'in pled rumantsch:
      activai "tudestg-rumantsch".</li>
    <li>Vus tschertgais la translaziun rumantscha d'in pled tudestg:
      activai "rumantsch-tudestg".</li>
    <li>Empruvai da tschertgar cun activar il modus "dapertut". Vus
      survegnis tut las expressiuns u modas da dir che cuntegnan il pled
      endatà.</li>
  </ul>

  <h4>Empruvai da tschertgar cun endatar ils singuls pleds d'ina
    frasa u construcziun</h4>
  p.ex. Ich liebe dich:
  <ul>
    <li>ich (-&gt; jau) ed alura</li>
    <li>lieben ed in clic sin l'icona V -&gt; 1. pers. sg (-&gt;
      am/hai gugent), alura tschertgar</li>
    <li>dich (-&gt; tai)</li>
    <li>-&gt; jau am tai/jau hai gugent tai</li>
  </ul>

  <h4>Vus tschertgais in substantiv u in nomen</h4>
  Endatai adina il pled senza l'artitgel, damai: cucagna (betg: la
  cucagna), enviern (betg: l'enviern), sport (betg: il sport), Überfluss
  (betg: der Überfluss), Kraftwerk (betg: das Kraftwerk), etc. <br>Endatai
  mintgamai la furma singulara d'in pled, damai: Frau (betg: Frauen),
  Arbeitskollege (betg: Arbeitskollegen), Bedachung (betg: Bedachungen),
  Haar (betg: Haare), Schneeschuh (betg: Schneeschuhe), Seelöwe (betg:
  Seelöwen), Verein (betg: Vereine), etc.<br>Il medem vala per ils
  substantivs u nomens rumantschs, damai: um (betg: umens), chalzer
  (betg: chalzers), chapè (betg: chapels), nanin (betg: nanins), siemi
  (betg: siemis), vestgì (betg: vestgids), etc.

  <h4>Vus tschertgais in pled tudestg cumponì betg anc existent en
    il Pledari Grond online</h4>
  Empruvai cun endatar las singulas parts dal pled cumponì, pia p.ex.
  Büro ed alura Stuhl, Küche ed alura Tür, midai per rumantsch la
  successiun dals pleds e colliai ils pleds cun la preposiziun "da", pia:
  sutga da biro, isch da cuschina. <br>Empruvai da tschertgar in
  pled cumponì sumegliant. Sche Vus tschertgais p.ex. Klimawandel e quel
  n'exista betg, endatai Klima (cun il modus "normal") e Vus survegnis
  p.ex. Klimawechsel -&gt; midada dal clima.

  <h4>Vus tschertgais in adjectiv</h4>
  Endatai mintgamai la furma masculina dal singular, damai: mächtig
  (betg: mächtige), schön (betg: schöne), resp. bel (betg: bels, bella,
  bellas), empernaivel (betg: empernaivels, empernaivla, empernaivlas),
  chasan (betg: chasans, chasana, chasanas), etc.

  <h4>Vus tschertgais ina furma d'in verb</h4>
  Endatai adina la furma da basa dal verb tschertgà, p.ex. determinar
  (betg: determinesch, determinà, etc.) resp. tudestg: probieren (betg:
  ich probiere, probiert, etc.) e cliccai lura sin l'icona V (che cumpara
  davant mintga verb rumantsch), alura s'avra ina fanestra che mussa tut
  las furmas dal verb.
</blockquote>

<h3>Auters problems cun il Pledari Grond online?</h3>
<p>
  Sche Vus inscuntrais auters problems cun utilisar il Pledari
  Grond online, contactai nus. Voss impuls e Vossas remartgas pon
  contribuir a render il Pledari Grond pli nizzaivel.
</p>
<p>
  Lia Rumantscha<br>
  Redacziun Pledari Grond online
</p>
<p><a href="mailto:pg@rumantsch.ch">pg&#64;rumantsch.ch</a></p>
