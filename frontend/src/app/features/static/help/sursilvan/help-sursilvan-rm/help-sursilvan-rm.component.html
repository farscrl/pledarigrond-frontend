<h2>Agid</h2>

<h3>Encurir spert ed a moda nuncumplicada</h3>
<p>Il Pledari Grond online permetta d'anflar spert in plaid. Entschavi
  semplamein a scriver in plaid en tudestg ni en romontsch ed ils resultats
  cumparan immediat – senza a scriver a fin il plaid e senza cliccar sin
  "encurir".</p>

<h3>Proponer novs plaids e novas expressiuns</h3>
<p>Vus saveis far propostas per novs plaids ni novas expressiuns. Clichei
  directamein sin "far ina proposta" , lu cumpara in formular, el qual Vus
  saveis scriver Vossa proposta e far remarcas. Sch'ina tscherca ha dau
  negins resultats, cumpara medemamein il nuv "far ina proposta". Clichei
  sin quel per arver in formular, el qual Vus saveis scriver Vossa proposta
  e far remarcas.</p>

<h3>Proponer modificaziuns</h3>
<p>La redacziun dil Pledari Grond ei engrazieivla, sche Vus rendis attent
  ella a sbagls ni ad inconsequenzas. Vus saveis proponer modificaziuns ni
  correcturas cun il formular corrispundent. Il nuv "modificar" vegn
  visibels, sche Vus meis cun il cursur dalla miur sur la gliesta da
  resultats. Clichei sin quei nuv per arver in formular. El formular veseis
  Vus l'endataziun che Vus vuleis curreger. Vus saveis scriver directamein
  el formular. </p>

<h3>Ulteriuras opziuns</h3>
<p>Ulteriuras pusseivladads d'encurir ed autras funcziunalitads veseis Vus,
  sche Vus clicheis sil +.</p>

<blockquote>
  <h4>Lungatg</h4>
  Vus saveis activar "tudestg e romontsch" ni "tudestg-romontsch" ni
  "romontsch-tudestg", tut tenor, sche Vus vuleis encurir in plaid ni
  in'expressiun en omisduas parts dalla banca da datas, mo ella part
  tudestga ni mo ella part romontscha.

  <h4>Pusseivladads d'encurir </h4>
  Vus saveis encurir ils plaids en differentas modas tut tenor Vies basegns:

  <ul>
    <li><strong>normal: </strong> Il modus "normal" enquera il plaid endatau,
      tut las ulteriuras noziuns che entscheivan cun quei plaid e tut las
      expressiuns che cuntegnan ina noziun che entscheiva cun quei plaid
      (p.ex. cumpara era "Arbeiten ausstellen", sche Vus haveis endatau
      "arbeit"). </li>
    <li><strong>dapertut: </strong> Il modus "dapertut" enquera tut las
      noziuns che cuntegnan il plaid ni ils bustabs endatai el camp d'encurir.
      Cun quei modus saveis Vus pia era encurir modas da dir e locuziuns.</li>
    <li><strong>entschatta: </strong> Il modus "entschatta" enquera tut ils
      plaids che entscheivan cun la noziun da tscherca.</li>
    <li><strong>finiziuns: </strong> Il modus "finiziuns" enquera tut ils
      plaids che fineschan cun il plaid ni ils bustabs endatai el camp da
      tscherca.</li>
    <li><strong>exact: </strong> Il modus "exact" enquera ella banca da
      datas exactamein il cuntegn endatau el camp da tscherca.</li>
  </ul>
  Sche Vus activeis il quadret <strong>marcar il plaid ni l'expressiun
  che Vus encuris</strong>, vegnan marcai grass els resultats quels bustabs
  che Vus haveis scret el camp da tscherca. Quei simplifichescha magari la
  survesta en cass da biars resultats ni expressiuns pli liungas.<br>
</blockquote>

<h3>La gliesta da resultats</h3>
<p>Ils resultats vegnan presentai en ina gliesta cun duas colonnas. La
  gliesta muossa sisum il plaid encuretg ed en parentesas ils resultats
  visibels sin la pagina ed il diember dallas endataziuns anfladas. Sin
  mintga pagina cumparan maximalmein 200 resultats. Sch'ina tscherca dat
  dapli che 200 resultats, saveis Vus sfegliar anavon ed anavos giudem la
  gliesta per mirar ils ulteriurs resultats. Suenter in substantiv
  figurescha en parentesas quadras era il genus dil plaid (feminin,
  masculin, etc.). Avon mintga verb romontsch che cumpara sulet stat
  l'icona “i”. Sche Vus clicheis sin quella, sesarva ina finiastra
  cun la conjugaziun cumpleta.</p>

<h3>Tgei far, sche Vus anfleis buc in plaid?</h3>
<p>Il sistem da tscherca dil Pledari Grond online enquera in ni plirs
  plaids che paran da corrispunder a quei che Vus haveis endatau. Mo
  tgei far, sche Vus anfleis buc in plaid?</p>

<blockquote>
  <h4>Verificar l'ortografia</h4>
  <ul>
    <li>Haveis Vus scret correctamein il plaid romontsch resp. il
      plaid tudestg?</li>
    <li><strong>Attenziun: </strong> Il Pledari Grond online enconuscha
      mo l'ortografia dil sursilvan resp. dil tudestg da scartira! Tut
      las fuormas idiomaticas e dialectalas ton dil romontsch sco dil
      tudestg sa il program da tscherca buc identificar.</li>
    <li>Duvrei cun endatar plaids tudestgs ils bustabs ä, ö ed ü
      (buc: ae, oe, ue), endatei pia: ändern, öffnen, Bemühung
      (buc: aendern, oeffnen, Bemuehung).</li>
  </ul>

  <h4>Verificar il lungatg − haveis Vus activau il dretg lungatg
    da partenza?</h4>
  <ul>
    <li>Vus encuris in plaid romontsch ni in plaid tudestg: activei
      "tudestg e romontsch".</li>
    <li>Vus encuris la translaziun tudestga d'in plaid romontsch:
      activei "tudestg-romontsch".</li>
    <li>Vus encuris la translaziun romontscha d'in plaid tudestg:
      activei "romontsch-tudestg".</li>
    <li>Empruei d'encurir cun activar il modus "dapertut", il modus
      che porta ils pli biars resultats.  Vus survegnis tut las
      expressiuns ni modas da dir che cuntegnan il plaid endatau.</li>
  </ul>

  <h4>Empruei d'encurir cun endatar ils singuls plaids d'ina
    construcziun</h4>
  p.ex. Ich liebe dich:
  <ul>
    <li>ich (-> jeu) e lu</li>
    <li>lieben ed in clic sin l'icona “i” -> 1. pers. sg
      (-> carezel/amel), lu encurir</li>
    <li>dich (-> tei)</li>
    <li>-&gt; jeu amel tei/jeu carezel tei</li>
  </ul>

  <h4>Vus encuris in substantiv ni in nomen</h4>
  Endatei adina il plaid senza igl artechel, pia: cucagna (buca: la cucagna),
  aura (buca: l'aura), sport (buc: il sport), Überfluss (buca: der Überfluss),
  Kraftwerk (buca: das Kraftwerk), etc.
  Endatei mintgamai la fuorma singulara d'in plaid, pia: Frau (buca: Frauen),
  Arbeitskollege (buc: Arbeitskollegen), Bedachung (buca: Bedachungen), Haar
  (buca: Haare), Schneeschuh (buca: Schneeschuhe), Seelöwe (buca: Seelöwen),
  Verein (buca: Vereine), etc.<br>
  Il medem vala per ils substantivs ni nomens romontschs, pia: um (buc: umens),
  calzer (buca: calzers), capi (buca: capials), nanin (buca: nanins),
  siemi (buca: siemis), cavriel (buca: cavreuls), etc.

  <h4>Vus encuris in plaid tudestg cumponiu ch'exista aunc buc el
    Pledari Grond online</h4>
  Empruei cun endatar las singulas parts dil plaid cumponiu, pia p.ex. Büro e lu
  Stuhl, Küche e lu Tür, midei per romontsch la successiun dils plaids e colligei
  ils plaids cun la preposiziun "da", pia: sutga da biro, esch da cuschina.<br>
  Empruei d'encurir in plaid cumponiu semegliont. Sche Vus encuris p.ex.
  Klimawechsel e quel exista buc, endatei Klima (cun il modus "normal") e
  Vus survegnis p.ex. Klimawandel -> midada dil clima.

  <h4>Vus encuris in adjectiv</h4>
  Endatei mintgamai la fuorma masculina dil singular, pia: mächtig (buca: mächtige),
  schön (buca: schöne), resp. bi (buca: bials, biala, bialas), emperneivel (buc:
  emperneivels, emperneivla, emperneivlas), casan (buca: casans, casana, casanas), etc.

  <h4>Vus encuris ina fuorma d'in verb</h4>
  Endatei adina la fuorma da basa dil verb encuretg, p.ex. determinar (buca: determineschel,
  determinau, etc.) resp. tudestg: probieren (buc: ich probiere, probiert, etc.) e clichei
  lu sin l'icona “i” (che cumpara avon mintga verb romontsch), silsuenter sesarva ina finiastra
  che muossa tut las fuormas dil verb.
</blockquote>

<h3>Auters problems cun il Pledari Grond online?</h3>
<p>
  Sche Vus frunteis sin auters problems cun duvrar il Pledari Grond online, contactei nus.
  Vos impuls e Vossas remarcas san contribuir a render il Pledari Grond aunc pli nizeivels.
</p>
<p>
  Lia Rumantscha<br>
  Redacziun Pledari Grond online
</p>
<p><a href="mailto:pg@rumantsch.ch">pg&#64;rumantsch.ch</a></p>
