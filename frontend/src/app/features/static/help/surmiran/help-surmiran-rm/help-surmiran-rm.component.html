<h2>Ageid</h2>

<h3>Tschartger spert ed an moda nuncumplitgeida</h3>
<p>Igl Vocabulari surmiran online permetta da cattar spert en pled. Antschave simplamaintg a screiver en pled an tudestg
  u an rumantsch ed igls resultats cumparan immediat. Vous na stuez mianc fittar screiver igl pled tschartgea e cliccar
  sen "tschartger".</p>

<h3>Proponer novs pleds e novas expressiuns</h3>
<p>Vous pudez far propostas per novs pleds u novas expressiuns. Cliche directamaintg ainten la trav giudem sen "far ena
  nova proposta", alloura cumpara en formular, aint igl qual vous pudez screiver la vossa proposta e far remarcas. Schi
  ena tschertga na dat nigns resultats, cumpara mademamaintg igl battung "far ena proposta". Cliche sen chel per darveir
  en formular, aint igl qual vous pudez screiver las vossas propostas e far remarcas.</p>

<h3>Proponer modificaziuns</h3>
<p>La redacziun digl Vocabulari surmiran online è angraztgevla, schi vous la randez attenta a sbagls u inconsequenzas.
  Vous pudez proponer modificaziuns u correcturas cun igl formular correspondent. Igl battung "modifitgier" vign
  visibel, schi vous gez cun igl cursour dalla meir sur la glista da resultats. Cliche sen chest battung per darveir en
  formular. Aint igl formular vasez l'andataziun tgi lez curriger. Vous pudez screiver directamaintg aint igl camp. Cun
  cliccar sen igl + pudez activar daple opziuns. Egna da chellas ò nom "marcar novas propostas u modificaziuns". Active
  chella cun la meir e vous vasez la vossa modificaziun an calour soura u sot l'andataziun existenta. Chella resta
  anfignen tg'igl team da redacziun l'ò verifitgeida.</p>

<h3>Ulteriouras opziuns</h3>
<p>Ulteriouras pussebladads da tschartger e funcziunalitads vasez vous, schi clichez sen igl +.</p>

<blockquote>
  <h4>Lungatg</h4>
  Vous pudez activar "tudestg e rumantsch" u "tudestg-rumantsch" u "rumantsch-tudestg", tot sagond schi lez tschartger
  en pled u en'expressiun ainten tottas dus parts dalla banca da datas, angal ainten la part tudestga ubagn angal ainten
  la part rumantscha.

  <h4>Pussebladads da tschartger</h4>
  Vous pudez tschartgear igls pleds an differentas modas tot tenor igl voss basigns:
  <ul>
    <li><strong>normal: </strong> Igl modus "normal" tschertga igl pled andato, tot las ulteriouras noziuns tgi
      antschevan cun chest pled e tot las expressiuns tgi cuntignan ena noziun tgi antscheva cun chest pled (p.ex.
      cumpara er "an die Arbeit gehen", schi vous vez andato "arbeit").</li>
    <li><strong>dapertot: </strong> Igl modus "dapertot" tschertga tot las noziuns tgi cuntignan igl pled u igls bustabs
      andatos aint igl camp da tschartger. Cun chel modus pudez vous damai er tschartger modas da deir e locuziuns.</li>
    <li><strong>antschatta: </strong> Igl modus "antschatta" tschertga tot igls pleds tgi antschevan cun la noziun da
      tschertga.</li>
    <li><strong>finiziuns: </strong> Igl modus "finiziuns" tschertga tot igls pleds tgi fettan cun igl pled u igls
      bustabs andatos aint igl camp da tschartger.</li>
    <li><strong>exact: </strong> Igl modus "exact" tschertga ainten la banca da datas exactamaintg igl cuntign andato
      aint igl camp da tschartger.</li>
  </ul>

  Schi vous activez igl quaderign <strong>marcar igl pled u l'expressiun tgi vous tschartgez</strong>, vignan marcos
  grass aint igls resultats chels bustabs tgi vous vez scretg aint igl camp da tschartger. Chegl facilitescha magari la
  survista per cass da blers resultats ubagn expressiuns pi lungas.
  <br>
  Schi vous activez igl quaderign <strong>marcar novas propostas u modificaziuns</strong>, vasez, schi en oter
  utilisader ò gio proponia da modifitgier en pled u en'expressiun tgi vous levas gist modifitgier. La proposta cumpara
  alloura an calour davant u siva l'andataziun existenta e resta, anfignen tg'igl team da redacziun l'ò verifitgeida.

</blockquote>

<h3>La glista da resultats</h3>
<p>Igls resultats vignan preschentos ainten ena glista cun dus colonnas. La glista mossa sensom igl pled tschartgea ed
  an parantesas igls resultats visibels sen la pagina ed igl domber dallas andataziuns cattadas. Sen mintga pagina
  cumparan maximalmaintg 15 resultats. Schi ena tschertga dat daple tgi 15 resultats, pudez vous sfiglier anavant ed
  anavos sot la glista per vurdar igls ulteriours resultats. Siva en substantiv cumpara an parantesas quadras er igl
  genus digl pled (feminin, masculin, etc.). Davant varsaquants verbs cumpara l'icona V. Schi vous clichez sen chella,
  sa derva ena fanestra cun la conjugaziun cumpletta.</p>

<h3>Tge far, schi vous na cattez betg en pled?</h3>

<blockquote>
  <h4>Verifitgier l'ortografia</h4>
  <ul>
    <li>Vez scretg correctamaintg igl pled rumantsch / igl pled tudestg?</li>
    <li><strong>Attenziun:</strong> Igl Vocabulari surmiran online canoscha angal l'ortografia digl surmiran resp. digl
      tudestg da scritgira!</li>
    <li>Utilise cun andatar pleds tudestgs igls bustabs ä, ö ed ü (betg: ae, oe, ue), andate damai: ändern, öffnen,
      Bemühung (betg: aendern, oeffnen, Bemuehung).</li>
  </ul>

  <h4>Verifitgier igl lungatg − vez activo igl dretg lungatg da partenza?</h4>
  <ul>
    <li>Vous tschartgez ubagn en pled rumantsch u en pled tudestg: active "tudestg e rumantsch".</li>
    <li>Vous tschartgez la translaziun tudestga d'en pled rumantsch: active "tudestg-rumantsch".</li>
    <li>Vous tschartgez la translaziun rumantscha d'en pled tudestg: active "rumantsch-tudestg".</li>
    <li>Amprue da tschartger cun activar igl modus "dapertot". Vous survagniz tot las expressiuns u modas da deir tgi
      cuntignan igl pled andato.</li>
  </ul>

  <h4>Vous tschartgez en substantiv u en nomen</h4>
  <blockquote>Andate adegna igl pled sainza igl artetgel, damai: cucagna (betg: la cucagna), anviern (betg: igl
    anviern), sport (betg: igl sport), Überfluss (betg: der Überfluss), Kraftwerk (betg: das Kraftwerk), etc.
  </blockquote>
  <blockquote>Andate mintgamai la furma singulara d'en pled, damai: Frau (betg: Frauen), Arbeitskollege (betg:
    Arbeitskollegen), Bedachung (betg: Bedachungen), Haar (betg: Haare), Schneeschuh (betg: Schneeschuhe), Seelöwe
    (betg: Seelöwen), Verein (betg: Vereine), etc.</blockquote>
  <blockquote>Igl madem vala per igls substantivs u nomens surmirans, damai: om (betg: omens), calzer (betg: calzers),
    tgapi (betg: tgapis), nanign (betg: nanigns), semi (betg: semis), vistgia (betg: vistgias), etc.</blockquote>

  <h4>Vous tschartgez en adjectiv</h4>
  <blockquote>Andate mintgamai la furma masculina digl singular, damai: mächtig (betg: mächtige), schön (betg: schöne),
    resp. bel (betg: bels, bela, belas), ampernevel (betg: ampernevels, ampernevla, ampernevlas), tgesan (betg: tgesans,
    tgesana, tgesanas), etc. </blockquote>
</blockquote>

<h3>Oters problems cun igl Vocabulari surmiran online?</h3>
<p>Schi vous scuntrez sen oters problems cun utilisar igl Vocabulari surmiran online, ans contacte. Igls voss impuls e
  las vossas remarcas pon contribueir a render chesta purscheida pi nizzevla.</p>
<p>
  Lia Rumantscha
  <br>
  Redacziun Vocabulari surmiran online
</p>
<p><a href="mailto:pg@rumantsch.ch">pg@rumantsch.ch</a></p>
