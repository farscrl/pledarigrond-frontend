<h2>Agid</h2>

<h3>Tschartgear speart ad a moda nuncumplitgeada</h3>
<p>Igl Pledari sutsilvan online lubescha da catar speart egn pled. Antschaved semplameing a scriver egn pled an tudestg
  near an rumàntsch ad igls resultats cumparan imediat. Vus stuez gnànc scriver a fegn igl pled ancuretg a clicar sen
  "tschartgear".</p>

<h3>Proponer novs pleds a novas expressiùns</h3>
<p>Vus savez far propostas par novs pleds near novas expressiùns. Clicad directameing an la trav gioudem sen "far egna
  nova proposta", lura cumpara egn formular, agl qual Vus savez scriver Vossa proposta a far remartgas. Sch'egna
  tscheartga â do nigns resultats, cumpara mademameing igl butùn "far egna proposta". Clicad sen quel par earver egn
  formular, agl qual Vus savez mademameing scriver Vossas propostas a far remartgas.</p>

<h3>Proponer modificaziùns</h3>
<p>La redacziùn digl Pledari sutsilvan online e angraztgevla, scha Vus la randez atainta a sbagls near inconsequenzas.
  Vus savez proponer modificaziùns near corecturas cugl formular corespundaint. Igl butùn "modifitgear" vean visibel,
  scha Vus naz cugl cursur da la mir sur la glista da resultats. Clicad sen que butùn par earver egn formular. Agl
  formular vasez Vus l'andataziùn ca Vus lez cureger. Vus savez scriver directameing agl tgomp. Cun clicar segl + savez
  Vus activar daple opziùns. Egna da quellas â num "marcar novas propostas near modificaziùns". Activad quella cun la
  mir a Vus vasez Vossa modificaziùn an colur sura near sut l'andataziùn existenta. Quella resta antocen c'igl team da
  redacziùn â verifitgieu ella.</p>

<h3>Ulteriuras opziùns</h3>
<p>Ulteriuras pussevladads da tschartgear a funcziunalitads vasez Vus, scha Vus clicaz sen igl +.</p>

<blockquote>
  <h4>Lungatg</h4>
  Vus savez activar "tudestg a rumàntsch" near "tudestg-rumàntsch" near "rumàntsch-tudestg", tut savund scha Vus lez
  tschartgear egn pled near egn'expressiùn an tutas duas parts da la banca da datas, me an la part tudestga near me an
  la part rumàntscha.

  <h4>Pussevladads da tschartgear</h4>
  Vus savez tschartgear igls pleds an diferaintas modas, tut tanor Voss basegn:
  <ul>
    <li><strong>normal: </strong>Igl modus "normal" tscheartga igl pled andato, tut las ulteriuras noziùns c’antschevan
      cun que pled a tut las expressiùns ca cuntignan egna noziùn c’antscheva cun que pled (p.ex. cumpara ear "an die
      Arbeit gehen", scha Vus vez andato "arbeit").</li>
    <li><strong>dapartut: </strong>Igl modus "dapartut" tscheartga tut las noziùns ca cuntignan igl pled near igls
      bustabs andatos agl tgomp da tschartgear. Cun que modus savez Vus peia ear tschartgear modas da gir a locuziùns.
    </li>
    <li><strong>antscheata: </strong>Igl modus "antscheata" tscheartga tut igls pleds c’antschevan cun la noziùn da
      tscheartga.</li>
    <li><strong>finiziùns: </strong>Igl modus "finiziùns" tscheartga tut igls pleds ca fineschan cugl pled near cugls
      bustabs andatos agl tgomp da tschartgear.</li>
    <li><strong>exact: </strong>Igl modus "exact" tscheartga an la banca da datas exactameing igl cuntegn andato agl
      tgomp da tschartgear.</li>
  </ul>
  Scha Vus activaz igl quaderet <strong>marcar igl pled near l'expressiùn ca Vus tschartgeaz</strong>, vignan marcos
  grass agls resultats quels bustabs ca Vus vez scret agl tgomp da tschartgear. Quegl semplifitgescha magari la survesta
  an cass da blears resultats near expressiùns pli lùngas.
  <br>
  Scha Vus activaz igl quaderet <strong>marcar novas propostas near modificaziùns</strong>, vasez Vus, sch'egn oter
  utilisader â gea proponieu da modifitgear egn pled near egn'expressiùn ca Vus vulevas gest modifitgear. La proposta
  cumpara lura an calur davànt near davo l'andataziùn existainta a resta, tocen c'igl team da redacziùn â verifitgieu
  ella.
</blockquote>

<h3>La glista da resultats</h3>
<p>Igls resultats vignan preschantos an egna glista cun duas colonas. La glista mussa senzum igl pled ancuretg ad an
  parantesas igls resultats visibels sen la pagina ad igl dumber da las andataziùns catadas. Sen mintga pagina cumparan
  maximalmeing 15 resultats. Sch'egna tscheartga dat daple ca 15 resultats, savez Vus sfigliear anavànt ad anavos sut la
  glista par vurdar igls ulteriurs resultats. Suainter egn substantiv cumpara an parantesas quadras ear igl genus digl
  pled (feminin, masculin, etc.). Davànt anzaquànts verbs cumpara l'icona V. Scha Vus clicaz sen quella, sasearva egna
  faneastra cun la conjugaziùn cumpleta.</p>

<h3>Tge far, scha Vus cataz betg egn pled?</h3>

<blockquote>
  <h4>Verifitgear l'ortografeia</h4>
  <ul>
    <li>Vez Vus scret corectameing igl pled rumàntsch / igl pled tudestg?</li>
    <li><strong>Atenziùn: </strong>Igl Pledari sutsilvan online ancanuscha me l'ortografeia digl sutsilvan resp. digl
      tudestg da scartira!</li>
    <li>Duvrad cun andatar pleds tudestgs igls bustabs ä, ö ad ü (betg: ae, oe, ue), scrived peia: ändern, öffnen,
      Bemühung (betg: aendern, oeffnen, Bemuehung).</li>
  </ul>

  <h4>Verifitgear igl lungatg − vez Vus activo igl dretg lungatg da partenza?</h4>
  <ul>
    <li>Vus tschartgeaz u egn pled rumàntsch near egn pled tudestg: activad "tudestg a rumàntsch".</li>
    <li>Vus tschartgeaz la translaziùn tudestga d'egn pled rumàntsch: activad "tudestg-rumàntsch".</li>
    <li>Vus tschartgeaz la translaziùn rumàntscha d'egn pled tudestg: activad "rumàntsch-tudestg".</li>
    <li>Ampruvad da tschartgear cun activar igl modus "dapartut". Vus survagnez tut las expressiùns near modas da gir ca
      cuntignan igl pled andato.</li>
  </ul>

  <h4>Vus tschartgeaz egn substantiv near egn nomen</h4>
  Andatad adegna igl pled sainza gl’artetgel, peia: cucagna (betga: la cucagna), unviern (betga: gl’unviern), sport
  (betga: igl sport), Überfluss (betga: der Überfluss), Kraftwerk (betga: das Kraftwerk), etc.
  <br>
  Andatad mintgame la furma singulara d'egn pled, peia: Frau (betga: Frauen), Haar (betga: Haare), Schneeschaufel
  (betga: Schneeschaufeln), Seelöwe (betga: Seelöwen), Verein (betga: Vereine), etc.
  <br>
  Igl madem vala par substantivs near nomens sutsilvans, peia: calzer (betga: calzers), tgapi (betga: tgapeals), nanegn
  (betga: nanegns), siemi (betga: siemis), vastgieu (betga: vastgieus), etc.

  <h4>Vus tschartgeaz egn adjectiv</h4>
  Andatad mintgame la furma masculina digl singular, peia: mächtig (betga: mächtige), schön (betga: schöne), resp. beal
  (betga: beals, beala, bealas), amparnevel (betga: amparnevels, amparnevla, amparnevlas), etc.
</blockquote>

<h3>Oters problems cugl Pledari sutsilvan online?</h3>
<p>Scha Vus antupaz oters problems cun duvrar igl Pledari sutsilvan online, contactad nus. Voss impuls a Vossas
  remartgas san cuntribuir a render quella purschida ple nizevla.</p>
<p>Lia Rumantscha<br>Redacziùn Pledari sutsilvan online</p>
<p><a href="mailto:pg@rumantsch.ch">pg&#64;rumantsch.ch</a></p>
